[ "धृतराष्ट्र उवाच<br><br>धर्मक्षेत्रे कुरुक्षेत्रे समवेता युयुत्सवः।<br><br>मामकाः पाण्डवाश्चैव किमकुर्वत सञ्जय।।1.1।।<br><br>",
  "सञ्जय उवाच<br><br>दृष्ट्वा तु पाण्डवानीकं व्यूढं दुर्योधनस्तदा।<br><br>आचार्यमुपसङ्गम्य राजा वचनमब्रवीत्।।1.2।।<br><br>",
  "पश्यैतां पाण्डुपुत्राणामाचार्य महतीं चमूम्।<br><br>व्यूढां द्रुपदपुत्रेण तव शिष्येण धीमता।।1.3।।<br><br>",
  "अत्र शूरा महेष्वासा भीमार्जुनसमा युधि।<br><br>युयुधानो विराटश्च द्रुपदश्च महारथः।।1.4।।<br><br>",
  "धृष्टकेतुश्चेकितानः काशिराजश्च वीर्यवान्।<br><br>पुरुजित्कुन्तिभोजश्च शैब्यश्च नरपुङ्गवः।।1.5।।<br><br>",
  "युधामन्युश्च विक्रान्त उत्तमौजाश्च वीर्यवान्।<br><br>सौभद्रो द्रौपदेयाश्च सर्व एव महारथाः।।1.6।।<br><br>",
  "अस्माकं तु विशिष्टा ये तान्निबोध द्विजोत्तम।<br><br>नायका मम सैन्यस्य संज्ञार्थं तान्ब्रवीमि ते।।1.7।।<br><br>",
  "भवान्भीष्मश्च कर्णश्च कृपश्च समितिञ्जयः।<br><br>अश्वत्थामा विकर्णश्च सौमदत्तिस्तथैव च।।1.8।।<br><br>",
  "अन्ये च बहवः शूरा मदर्थे त्यक्तजीविताः।<br><br>नानाशस्त्रप्रहरणाः सर्वे युद्धविशारदाः।।1.9।।<br><br>",
  "अपर्याप्तं तदस्माकं बलं भीष्माभिरक्षितम्।<br><br>पर्याप्तं त्विदमेतेषां बलं भीमाभिरक्षितम्।।1.10।।<br><br>",
  "अयनेषु च सर्वेषु यथाभागमवस्थिताः।<br><br>भीष्ममेवाभिरक्षन्तु भवन्तः सर्व एव हि।।1.11।।<br><br>",
  "तस्य संजनयन्हर्षं कुरुवृद्धः पितामहः।<br><br>सिंहनादं विनद्योच्चैः शङ्खं दध्मौ प्रतापवान्।।1.12।।<br><br>",
  "ततः शङ्खाश्च भेर्यश्च पणवानकगोमुखाः।<br><br>सहसैवाभ्यहन्यन्त स शब्दस्तुमुलोऽभवत्।।1.13।।<br><br>",
  "ततः श्वेतैर्हयैर्युक्ते महति स्यन्दने स्थितौ।<br><br>माधवः पाण्डवश्चैव दिव्यौ शङ्खौ प्रदध्मतुः।।1.14।।<br><br>",
  "पाञ्चजन्यं हृषीकेशो देवदत्तं धनंजयः।<br><br>पौण्ड्रं दध्मौ महाशङ्खं भीमकर्मा वृकोदरः।।1.15।।<br><br>",
  "अनन्तविजयं राजा कुन्तीपुत्रो युधिष्ठिरः।<br><br>नकुलः सहदेवश्च सुघोषमणिपुष्पकौ।।1.16।।<br><br>",
  "काश्यश्च परमेष्वासः शिखण्डी च महारथः।<br><br>धृष्टद्युम्नो विराटश्च सात्यकिश्चापराजितः।।1.17।।<br><br>",
  "द्रुपदो द्रौपदेयाश्च सर्वशः पृथिवीपते।<br><br>सौभद्रश्च महाबाहुः शङ्खान्दध्मुः पृथक्पृथक्।।1.18।।<br><br>",
  "स घोषो धार्तराष्ट्राणां हृदयानि व्यदारयत्।<br><br>नभश्च पृथिवीं चैव तुमुलो व्यनुनादयन्।।1.19।।<br><br>",
  "अथ व्यवस्थितान् दृष्ट्वा धार्तराष्ट्रान्कपिध्वजः।<br><br>प्रवृत्ते शस्त्रसंपाते धनुरुद्यम्य पाण्डवः।।1.20।।<br><br>",
  "अर्जुन उवाच<br><br>हृषीकेशं तदा वाक्यमिदमाह महीपते।<br><br>सेनयोरुभयोर्मध्ये रथं स्थापय मेऽच्युत।।1.21।।<br><br>",
  "यावदेतान्निरीक्षेऽहं योद्धुकामानवस्थितान्।<br><br>कैर्मया सह योद्धव्यमस्मिन्रणसमुद्यमे।।1.22।।<br><br>",
  "योत्स्यमानानवेक्षेऽहं य एतेऽत्र समागताः।<br><br>धार्तराष्ट्रस्य दुर्बुद्धेर्युद्धे प्रियचिकीर्षवः।।1.23।।<br><br>",
  "सञ्जय उवाच <br><br>एवमुक्तो हृषीकेशो गुडाकेशेन भारत।<br><br>सेनयोरुभयोर्मध्ये स्थापयित्वा रथोत्तमम्।।1.24।।<br><br>",
  "भीष्मद्रोणप्रमुखतः सर्वेषां च महीक्षिताम्।<br><br>उवाच पार्थ पश्यैतान्समवेतान्कुरूनिति।।1.25।।<br><br>",
  "तत्रापश्यत्स्थितान्पार्थः पितृ़नथ पितामहान्।<br><br>आचार्यान्मातुलान्भ्रातृ़न्पुत्रान्पौत्रान्सखींस्तथा।।1.26।।<br><br>",
  "श्वशुरान्सुहृदश्चैव सेनयोरुभयोरपि।<br><br>तान्समीक्ष्य स कौन्तेयः सर्वान्बन्धूनवस्थितान्।।1.27।।<br><br>",
  "अर्जुन उवाच<br><br>कृपया परयाऽऽविष्टो विषीदन्निदमब्रवीत्।<br><br>दृष्ट्वेमं स्वजनं कृष्ण युयुत्सुं समुपस्थितम्।।1.28।।<br><br>",
  "सीदन्ति मम गात्राणि मुखं च परिशुष्यति।<br><br>वेपथुश्च शरीरे मे रोमहर्षश्च जायते।।1.29।।<br><br>",
  "गाण्डीवं स्रंसते हस्तात्त्वक्चैव परिदह्यते।<br><br>न च शक्नोम्यवस्थातुं भ्रमतीव च मे मनः।।1.30।।<br><br>",
  "निमित्तानि च पश्यामि विपरीतानि केशव।<br><br>न च श्रेयोऽनुपश्यामि हत्वा स्वजनमाहवे।।1.31।।<br><br>",
  "न काङ्क्षे विजयं कृष्ण न च राज्यं सुखानि च।<br><br>किं नो राज्येन गोविन्द किं भोगैर्जीवितेन वा।।1.32।।<br><br>",
  "येषामर्थे काङ्क्षितं नो राज्यं भोगाः सुखानि च।<br><br>त इमेऽवस्थिता युद्धे प्राणांस्त्यक्त्वा धनानि च।।1.33।।<br><br>",
  "आचार्याः पितरः पुत्रास्तथैव च पितामहाः।<br><br>मातुलाः श्चशुराः पौत्राः श्यालाः सम्बन्धिनस्तथा।।1.34।।<br><br>",
  "एतान्न हन्तुमिच्छामि घ्नतोऽपि मधुसूदन।<br><br>अपि त्रैलोक्यराज्यस्य हेतोः किं नु महीकृते।।1.35।।<br><br>",
  "निहत्य धार्तराष्ट्रान्नः का प्रीतिः स्याज्जनार्दन।<br><br>पापमेवाश्रयेदस्मान्हत्वैतानाततायिनः।।1.36।।<br><br>",
  "तस्मान्नार्हा वयं हन्तुं धार्तराष्ट्रान्स्वबान्धवान्।<br><br>स्वजनं हि कथं हत्वा सुखिनः स्याम माधव।।1.37।।<br><br>",
  "यद्यप्येते न पश्यन्ति लोभोपहतचेतसः।<br><br>कुलक्षयकृतं दोषं मित्रद्रोहे च पातकम्।।1.38।।<br><br>",
  "कथं न ज्ञेयमस्माभिः पापादस्मान्निवर्तितुम्।<br><br>कुलक्षयकृतं दोषं प्रपश्यद्भिर्जनार्दन।।1.39।।<br><br>",
  "कुलक्षये प्रणश्यन्ति कुलधर्माः सनातनाः।<br><br>धर्मे नष्टे कुलं कृत्स्नमधर्मोऽभिभवत्युत।।1.40।।<br><br>",
  "अधर्माभिभवात्कृष्ण प्रदुष्यन्ति कुलस्त्रियः।<br><br>स्त्रीषु दुष्टासु वार्ष्णेय जायते वर्णसङ्करः।।1.41।।<br><br>",
  "सङ्करो नरकायैव कुलघ्नानां कुलस्य च।<br><br>पतन्ति पितरो ह्येषां लुप्तपिण्डोदकक्रियाः।।1.42।।<br><br>",
  "दोषैरेतैः कुलघ्नानां वर्णसङ्करकारकैः।<br><br>उत्साद्यन्ते जातिधर्माः कुलधर्माश्च शाश्वताः।।1.43।।<br><br>",
  "उत्सन्नकुलधर्माणां मनुष्याणां जनार्दन।<br><br>नरकेऽनियतं वासो भवतीत्यनुशुश्रुम।।1.44।।<br><br>",
  "अहो बत महत्पापं कर्तुं व्यवसिता वयम्।<br><br>यद्राज्यसुखलोभेन हन्तुं स्वजनमुद्यताः।।1.45।।<br><br>",
  "यदि मामप्रतीकारमशस्त्रं शस्त्रपाणयः।<br><br>धार्तराष्ट्रा रणे हन्युस्तन्मे क्षेमतरं भवेत्।।1.46।।<br><br>",
  "सञ्जय उवाच<br><br>एवमुक्त्वाऽर्जुनः संख्ये रथोपस्थ उपाविशत्।<br><br>विसृज्य सशरं चापं शोकसंविग्नमानसः।।1.47।।<br><br>"
 ]